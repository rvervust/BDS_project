Op zijn vrijgezellenavond wordt Michael Harrison voor de grap begraven. Voor 2 uurtjes is de bedoeling, om hem een lesje te leren. Als zijn vrienden daarna bij een auto-ongeluk overlijden weet niemand waar Michael is. Inspecteur Roy Grace wordt om hulp gevraagd en met een steeds groter wordende inzet van de plaatselijke politie wordt met man en macht naar Michael gespeurd. Mensen uit de inner circle gedragen zich vreemd en lijken er meer vanaf te weten. Michaels verdwijning komt sommigen wel heel goed uit.
Doodsimpel is een goed geschreven, spannende thriller. Met de juiste vaart en is goed te volgen. Het kent verrassende plotwendingen. Het simpele gegeven van zoeken naar een doodskist is knap uitgewerkt tot een uitgebreid en boeiend relaas.
Ik betrapte me er op dat ik regelmatig enkele alinea's vooruit keek om te weten wat er gebeurd is na weer een plotselinge wending in het verhaal. Het boek eindigt in een razende apotheose maar de manier waarop Michael tenslotte gevonden wordt heeft niets met knap recherchewerk van doen en staat in schril contrast met de rest van het boek.
Doodsimpel lijkt zo klaar voor verfilming. Peter James is dan ook filmproducent en scenarioschrijver; vakwerk dus.
Ik vond dit een van de beste boeken die ik het laatste jaar gelezen heb. Een echte aanrader.