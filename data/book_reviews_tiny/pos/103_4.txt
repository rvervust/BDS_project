Met dank aan uitgeverij HarperCollins voor dit recensie-exemplaar.

Korte inhoud

Toen Laura Oliver borstkanker kreeg, keerde haar dochter Andrea terug van New York naar Belle Island om haar moeder te verzorgen. Daar woont ze nog steeds, in het kleine appartement boven haar moeders garage. Ze hebben een goede band met elkaar en Andrea denkt van zichzelf dat ze haar moeder goed kent.

Tijdens Andrea’s verjaardag lunch met haar moeder wordt het restaurant waar ze zich bevinden onder vuur genomen door een enkeling. Wat een rustige namiddag leek te worden, draaide uit op een bloedbad. Gelukkig was Laura er, die de dader koelbloedig overmeesterde om zo haar dochter te redden.

Andrea is verbijsterd…is dit haar moeder? Zo kent ze Laura helemaal niet. Al snel komt Andrea erachter dat Laura niet is wie zij lijkt te zijn en in een leugen leeft. Wie is deze vrouw die beweert haar moeder te zijn? Wat houdt zij geheim voor iedereen? Andrea ontdekt al snel duistere geheimen uit het verleden.

Conclusie

Karin Slaughter is een gekende Amerikaanse auteur, vooral van haar Grant-County reeks. Voor mij was dit de eerste kennismaking met Karin en ik had zowel positieve als negatieve reacties gehoord, dus benieuwd was ik wel en ik had bovendien hoge verwachtingen.


Een eerste kleine, maar desalniettemin belangrijke opmerking die ik wil maken is indien je beslist het boek te lezen, niet onmiddellijk de achterflap er bij te nemen. Naar mijn mening worden er daar in het tweede deel van de korte inhoud door bepaalde woordspelingen toch wel spoilers prijsgegeven. Door de woordkeuze kan je als geoefend lezer al een beetje achterhalen wie Laura is, ik heb dan ook bewust gekozen een iets andere woordkeuze te geven in mijn korte inhoud hierboven, waardoor ik hopelijk geen spoilers heb vermeld.

Karin Slaughter heeft een zeer gedetailleerde schrijfstijl, dit is iets dat ik altijd wel apprecieer in een boek, maar hier kabbelt het verhaal daardoor langzaam vooruit en worden er geen specifieke accenten meer gelegd. Bepaalde details zijn overbodig waardoor het volledige verhaal nogal ‘te’ secuur overkomt. Hierdoor mist het verhaal de vaart die je van een thriller verwacht.

Voor een Europese lezer is dit verhaal ook zeer Amerikaans: een enkeling die met een revolver een bloedbad aanricht, Laura’s verleden (om spoilers te voorkomen zal ik hier niet aanhalen wat uit Laura’s verleden), geld is macht, de ‘American dream’ van Jane en Clara om beroemd te worden, corruptie… aanvankelijk vond ik het boek dan ook wat ongeloofwaardig overkomen, maar dit klopt niet. Als ik er verder over nadenk past dit wel in de huidige Amerikaanse tijdsgeest.

Het boek bestaat uit verschillende delen, telkens met een tijdsindeling. Leuk hieraan vind ik dat het boek zich in het heden afspeelt, augustus 2018. Aan de hand van flashbacks leren we ook wat er in het verleden is gebeurd met Laura en hoe ze in haar huidige situatie is terechtgekomen. Het was spannend om uit de zoeken welk personage Laura was in de fragmenten met de flashbacks, hierdoor werd je als lezer geprikkeld om sneller door te lezen.

Op Goodreads kan je bij het boek een noot van de auteur vinden. Deze heeft mij wel een meerwaarde gegeven en zorgde dat ik hoofdpersonages beter begreep. Karin wou met dit boek de moeder-dochter relatie wat extra in het daglicht plaatsen. Hierin is zij met glans geslaagd. Het verhaal haalt duidelijk aan hoe de band tussen een moeder en een dochter sterk en onbreekbaar is. Laura doet er alles aan om Andrea te beschermen. Beide personages worden dan ook op een zeer sterke wijze neergezet door de auteur. Als lezer voel je mee met beiden en leer je hen ook zeer goed kennen. Andrea zie je groeien tijdens het verhaal van als het ware een soort van nietsnut, die niet goed weet wat gedaan met haar leven, naar een sterke vrouw met karakter.
Ook de nevenpersonages zoals Jasper, Nick, Paula en zelfs Mike worden door de auteur en haar gedetailleerde, beeldende schrijfwijze goed in beeld gebracht. Hierdoor zie je als lezer het boek als een film aan je voorbij gaan tijdens het lezen. De personages zijn erg aan elkaar gewaagd en dagen elkaar constant uit, wat soms naar kat en muis spelletjes leidt.

Dan nog de plot, zoals eerder aangehaald kan deze voor de Europese lezers nogal Amerikaans overkomen, waardoor het op het eerste gezicht wat onwaarschijnlijk lijkt. Het is goed uitgewerkt, maar het gaat niet snel vooruit door de vele details, het boek bestaat uit een 500-tal pagina’s en omschrijft een periode van zes dagen. Voor mij had een deel van deze details weggelaten kunnen worden waardoor het wat vlotter zou lezen. Ook vind ik de plot niet zo origineel, de verschillende thema’s komen tegenwoordig vaak voor in zowel fictie als non-fictie, maar het is natuurlijk wel een actueel thema. De afgelopen maanden horen we namelijk vaak over een enkeling die een of ander bloedbad heeft aangericht, denk hier maar aan de schietpartij in Houston afgelopen maand. Kortom het verhaal zit al bij al goed in elkaar en op het einde past de puzzel netjes in elkaar, zoals je van een goede thriller verwacht.

Dit is een spannende thriller en voor mij een interessante kennismaking met deze welgekende auteur. ‘Gespleten’ is een spannend verhaal, goed geschreven, maar geen page-turner en ik had er toch iets meer van verwacht. Daarom een 3,5 sterren.

Silke Wimme - recensent De Perfecte Buren