Dat Corine Hartman kan schrijven, bleek al uit haar misdaaddebuut Schone Kunsten en het vervolg daarop, Tweede Adem. Onlangs verscheen haar derde boek, Open Einde, waarin opnieuw de hoofdrol is weggelegd voor Nelleke de Winter.
In Open Einde wordt Berend Bouwmeester, eigenaar van een restauratiebedrijf in Bredevoort, dood gevonden. Het lijkt een ongeluk, maar het onderbuikgevoel van Nelleke de Winter zegt anders. Ze verzamelt bewijzen van een eventuele moord. Maar dat blijkt geen gemakkelijke opgave, want er zijn geen sporen op de plaats delict en in het kleine boekenstadje Bredevoort, zijn de inwoners niet gesteld op vreemdelingen en nieuwkomers.
Naast het oplossen van de dood van Bouwmeester, is Nelleke de Winter ook bezig met een persoonlijke zoektocht naar haar dochter Suzan. Zij wordt al 21 jaar vermist en na een heropening van de zaak, lijkt het erop dat ze nu eindelijk terecht is. Na lang wachten lijkt het tot een ontmoeting te komen. Maar een oude bekende zorgt voor heel wat bizarre en onverwachte taferelen. Het verhaal maakt dan ook een dramatische wending.
Corine Hartman zorgt ervoor dat je als lezer blijft opletten. Want naast de hoofdlijn van het verhaal, zijn ook andere zaken van belang. Zoals een reeks overvallen en een onopgeloste zaak van 20 jaar geleden. Ook de vage connecties in de aannemers en architectenwereld spelen een rol.
Open Einde bezit alle aspecten die een goede misdaadthriller moet hebben. Het is met vaart geschreven, vol spanning, heeft goede plotwendingen en het is vooral realistisch. Corine Hartman schrijft vanuit de Achterhoek. Daardoor heeft het boek een dorps karakter. De gereserveerde houding en de vreemde kijk op nieuwkomers in Bredevoort beschrijft ze tot in detail. Als lezer bevind je je in die achterhoek. Het leeft.
Open Einde heeft een goede portie politiewerk en een flinke dosis persoonlijk drama. Door de sterke verhaallijn, de goed uitgediepte personages en de interessante plotwendingen is het boek een absolute aanrader. Niets is wat het lijkt, en dat maakt Open Einde meer dan een waardige afsluiter van de serie de Winter.